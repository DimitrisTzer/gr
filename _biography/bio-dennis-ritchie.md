Σύντομη βιογραφία του Dennis Ritchie

   Ο Dennis Ritchie(9 Σεπτεμβρίου 1941 - 12 Οκτωβρίου 2011) ήταν Αμερικανός επιστήμονας υπολογιστών, αξιοσημείωτος για την επιρροή του σε διάφορες γλώσσες προγραμματισμού, με κυριότερη την C, αλλά και σε λειτουργικά συστήματα, όπως το Multics και το Unix. Γεννήθηκε στο Μπρόνξβιλ της Νέας Υόρκης και αποφοίτησε από το Χάρβαρντ με πτυχίο στη φυσική και τα εφαρμοσμένα μαθηματικά. Το 1967 άρχισε να εργάζεται στο Κέντρο Έρευνας Υπολογιστικών Επιστημών των Εργαστηρίων Bell Labs.
  
   Ο Dennis Ritchie είναι γνωστός κυρίως ως ο δημιουργός της γλώσσας προγραμματισμού C και ως βασικός συντελεστής στην ανάπτυξη του λειτουργικού συστήματος UNIX. Είναι επίσης συγγραφέας του πλέον καθοριστικού βιβλίου για τη C, του Η Γλώσσα Προγραμματισμού C.
Η δημιουργία της C από τον Dennis και ο ρόλος του στην ανάπτυξη του UNIX μαζί με τον Kenneth Thompson τον έχουν καθιερώσει ως σημαντικό πρωτοπόρο της σύγχρονης πληροφορικής. Η C χρησιμοποιείται ακόμα και σήμερα στην ανάπτυξη λειτουργικών συστημάτων, γεγονός που οφείλεται στο ότι πολλά εκπαιδευτικά ιδρύματα χρησιμοποιούν το λειτουργικό σύστημα Linux, το οποίο βασίζεται στο UNIX.

   Μετά την επιτυχία του Unix, ο Ritchie συνέχισε την έρευνα σε λειτουργικά συστήματα και γλώσσες προγραμματισμού, με συνεισφορές στα λειτουργικά συστήματα Plan 9 και Inferno και στην γλώσσα προγραμματισμού Limbo.
Το 1983 ο Ritchie έλαβε το βραβείο Τούρινγκ «για την ανάπτυξη γενικής θεωρίας λειτουργικών συστημάτων και ειδικότερα για την υλοποίηση του λειτουργικού συστήματος UNIX»

   Στις 27 Απριλίου 1999, οι Ritchie και Thompson έλαβαν το Εθνικό Μετάλλιο Τεχνολογίας «για την από κοινού ανάπτυξη του λειτουργικού συστήματος UNIX και της γλώσσας προγραμματισμού C που οδήγησαν σε σημαντικές εξελίξεις στο υλικό και λογισμικό υπολογιστών, σε δικτυακά συστήματα, και ώθησαν την ανάπτυξη μιας ολόκληρης βιομηχανίας, ενισχύοντας την αμερικανική πρωτοκαθεδρία στην Εποχή της Πληροφορίας»
